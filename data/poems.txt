Дуруд, эй қосиди фардо, шабат хуш боду рӯзат хуш,
        Навиншоиву ноифшо, шабат хуш боду рӯзат хуш.
        Видоъ, эй рафтаи ширин, шабат хуш буду рӯзат хуш,
        Дуруд ояндаи зебо, шабат хуш боду рӯзат хуш.
        Чӣ мерақсӣ даруни хонақоҳи сина рӯзу шаб,
        Дил, эй дил, солики танҳо,  шабат хуш боду рӯзат хуш.
        Агарчӣ зери дасти туст, натвонӣ чашид охир
        Аз ин қанду аз он ҳалво, шабат хуш боду рӯзат хуш.
        Чӣ гулгардон, чӣ атрафшон, чӣ жоножон муҳаббат рафт,
        Ба ёдаш низ салламно, шабат хуш боду рӯзат хуш.
        Ало, инсон, дари баста, ба рӯи худ, барои худ,
        Ту кай во мешавӣ, кай во, шабат хуш боду рӯзат хуш.
        Муҳаббатномаҳои ман ба унвони Банӣ Одам
        Дар он боло бишуд имзо, шабат хуш боду рӯзат хуш.



*****







                  Себарга


Чун себаргаву сунбул
Бо се жузъу бо як кул
(Бе паролу бе самбул)
Меравад ҳама мавжуд
Жониби Фариди худ.

Эй себаргаи аҳмар,
Сар баровар аз ховар.
Нағма зан, дили чангӣ,
Нағмаҳои афрангӣ.

Дил- себаргаи асрор
Мекунад фақат такрор:
Мақтаи суханҳо ишқ,
Ишқ, ишқ, танҳо ишқ.


Барги аввал айн,
Барги дуввум шин.
Барги саввум қоф.
Каъбаи сурхи ту медонад
Ин се ҳарферо, ки мекардам тавоф.

Ин себарга армуғони ман ба жашни зодрӯзи туст,
Эй азизи асри сиву чил,
Лутф кун, эй навтарин Инсони олам,
                              рӯ нагардон
Аз се барги дил.






******















                         Ғафлат

Рӯзе, ки нашъаҳои жавонӣ бадал шавад
Бар раъшаҳои пирӣ.
Тақвим аз миёнаи майдон кашон – кашон
Моро барад ба гӯшаи узлат,
Бар пушти пардаҳои фаромӯшӣ,
Бар сояи ҳақирӣ,
Шояд ҳамон замон
Мо маънии саодати «ҳоло» - ро
Эҳсос мекунем.
Ҳоло ҳанӯз на,
Ҳоло бад – ин даводави бемантиқ,
Ҳоло бад – ин тааҳҳуди беҳосил,
Ҳоло бад – ин талошу ҳаёҳӯи беҳадаф
Мо хешро нафас ба нафас гӯр мекунем,
Мо ҳежро қадам ба қадам сур мекунем.
Дар сари мост паркушоянда
Фикри дарёфтани мартабаву жоизаҳо.
То замони ғуруби лолаи дил,
То худоҳофизии ҳарфҳову манзараву суратҳо
                            дар бисоти ҳофизаҳо.
Ту намедонӣ, эй дили ношукр,
Ки субҳ жоизааст.
Баҳор жоизааст.
Бирлиони шабнам,
Ангубини маҳтоб,
Атсаи нилуфар аз гулӯи нилии об,
Ҳама инояти Парвардигор жоизааст.
Ин тамошои бадеъ
                     аладдавом намемонад.
Зи баъди сонияе
                миёни мову олами рӯшан
                 фурсати салом намемонад.
Пас биё,
Биё, чу жоизаи Эзидӣ, сапедаи субҳ,
Кабӯтарона биё.
Зи ғайб пайки бақо деҳ, аё хуҷастаҳузур,
Зи бекарона биё.
Бишӯй ғафлати маро ба нури огоҳӣ,
Ба шодбодии рӯзу шаби равона биё.
Чаҳор хонаи дил чанд баста хоҳад монд,
Биё ба хонаи худ, эй туи ягона, биё.








******


Ин кист, ин нишаста дар чиллахонаи дил,
Дар чиллахонаи дил ҳаст он ягонаи дил.
Кай тан диҳад ба мурдан, бар зиллати фусурдан,
Зеро туӣ, туӣ, ту узру баҳонаи дил.
Бо номи Ҳазрати Ҳақ, эй ишқ, аз ҳамин дам
Дил ноздонаи ту, ту ноздонаи дил.
Ҳамҳаҷми шабнаме шуд ҷуғрофиёи фикрам,
Хуршеди ман, бифармо бар бекаронаи дил.
Номи маро навиштӣ аз ҳошия бурунтар,
Номи туро навиштам ман дар миёнаи дил.
Танҳо ба ҳурмати ту, бо мӯҳру рухсати ту
Сабзобасабз монад баргу ҷавонаи дил.






******







              ҲОДИИ ЖОВИДОНА

Вақт бо як зарба
Оқилонро Маҷнун,
Омиронро оҷиз,
Мӯҳташамҳои осмонпӯеро залил хоҳад кард.
Нозанинонро зишт,
          зиштҳоро ҷамил хоҳад кард.
Бин, ки бо даври қамар
Тоҷҳои ифтихоре тавқи лаънат шудаанд.
Кисаалвонҳо сияҳкоса,
Бедирамҳо соҳиби суфраи неъмат шудаанд.
Ишқҳое ғулувви хунсардӣ,
Нозҳое баднамотар зи кароҳат шудаанд.
Сарфарозон сарзер,
Сарфурӯён ҳама дар қуллаи иззат шудаанд.
Ыосиде мепурсад:
Оё ҳанӯз ҳам
Дили ту кор мекунад ё на?
Посухаш медиҳам, ки на, ҳайҳот,
Дили ман рафтааст бар таътил.
Охир аз сақфи атласӣ
               мефитад як қандил.
Охир аз нокуҷо ба гӯши қуфлбастаи мо меояд
                                          шарфаи Азроил.
Бас. Кифоя,
Баъд аз ин дар дили худ диски дигар мемонам
Диски масрури туро,
Ишқ,  эй номуташобеҳтарин ояи дил!
Эй фариди осмонӣ,
Аз ҳама наҳси ҳаводис
Пуштибони ягонаи мо бош.
Дар ин тариқати зебо,
    дар ин сулуки муборак ба
                     қуллаи бузурги инсонӣ
Ҳодии ҷовидонаи мо бош!





********












Азизи дур, ба номат кабӯтарона дуруд,
Зи боми нуқравари субҳ сад тарона дуруд.
Чу шаҳсавораи тақвими тундтоз шудам,
Ба дурдасти паровар, ба бекарона дуруд.
Ба баргу гул, ба чаман, бар рухи афифи баҳор
Зи номи шабнами дил дона- дона – дона дуруд.
Ба ҳар касе, ки зи қайди дирам раҳоӣ ҷуст,
Ба офтоб – ба ганҷури сад хизона дуруд.
Намебарад сӯи ту нардбони аслу маҷоз,
Зи таҳтхона ба тоқи нӯҳошёна дуруд.
Ҳазор қофила падруд ҳам, ки бифристӣ,
Ҳазор қофила бар номат, эй ягона, дуруд.
Ба исми аъзами ту, эй муҳаббати сармад,
Аз ин гузаштаву оянда ҷовидона дуруд.
                         Остони ростон

Пасандози ҳаётам сад гуноҳ аст,
Ҳамин як тавбаамро бар ту пешандоз овардам.
Пас аз саргаштагиҳои абас
             дар кӯчаҳои каҷмакаҷ худро,
Ало, эй остони ростон, бар пойбӯсат боз овардам.
Агарчанде, ки раҳматро намешоям,
Бубахшоям…





*******







Ман омадам, ки гӯям: Ишқ аст миллати ман,
Ишқ аст миллати ман, аслу ҷибиллати ман.
Чун номи ман ба номат дар осмон рақам шуд,
Бо туст сабз дар сабз милоду реҳлати ман.
Эй зишт бо ту зебо, эй дина бо ту фардо,
Танҳо ту метавонӣ ислоҳи иллати ман.
Дар ин дайи равонӣ, бе ваҳйи хаткашоне
Чун аст ҳолати ту, чун аст ҳолати ман.
Чун ишқи Эзид омад, сад ишқи зид фурӯ рафт,
Иззат шуду шараф шуд хориву зиллати ман.
Танҳо ту мебароӣ аз ӯҳда кардани мо,
Бар худ намой охир, бар худ ҳаволати ман.
Эй ишқ, кӯҳнагиям чун бо навият омехт,
То растухез кардӣ тамдиди мӯҳлати ман.








*******





                                     Беҳаёттар аз дай

На дил ба фикри ман асту на ман ба ёди ваям,
    Дигар зи ишқ намесӯзад устухони наям.
    Ба хасм гӯ, ки мани рафта боз меоям,
    Ҳазорбора, ки ҷорӯб мезанӣ зи паям.
    Чу ишқ рафт, шаҳодат кӣ медиҳад дигар,
    Ба ин ҳақиқати ботил, ки ман ҳанӯз ҳаям.
    Ҳазор сол бихонӣ фақат муқаддимаам,
    Ба як нигаҳ накунад чашми фотеҳи ту таям.
    Ханӯз лолаякам монда зери пуштаи барф,
    Агарчи дар назарат беҳаёттар зи даям.





*******


                    Шартнома

Эй қанориҳо,
Ошноёни азизи қафасӣ,
Устодони дарси мусиқии нафасӣ.
Ман шуморо
  Бо чунин шартномаи зебо,
       (балки сангину нораво)
Менамоям озод.
Ки шумо рӯздармиён ҳамора меоед
Ба ин маҳаллаи бобоӣ,
Ба ҳамин боғаки ёбоӣ.
Ба қадамбӯсии хуршеди гулнишеман,
Ба пурсупоси лолаву савсан,
Ба саломи қанории дили ман.


*******


Дар ин баҳортарин лаҳзаҳо ҷавонӣ кун,
Бурун зи ҳошияи ишқ гулшинонӣ кун.
Дили саломати ту аз тапиш мураххас нест,
Сипоси ҷоизаи ёри осмонӣ кун.
Аз ин ҳаёти дароз, эй ду аср ғам хӯрда,
Ту ними сонияро сарфи шодмонӣ кун.
Бизӣ, муниртарин ифтитоҳҳоеро
Ба эҳтироми ҳамон як сири ниҳонӣ кун.
Ҳазор нома ба номи ту бозмегардад,
Ҳазор нома ба унвони як нишонӣ кун.
Бимон, ки бар башарият шариат омӯзӣ,
Ҳар ибтикор, ки, ай ишқ, метавонӣ, кун.
Дило, ба ҳурмати ин лаҳзаҳои нағзи нағз
Ту ҳам ҷавона бибанду ту ҳам ҷавонӣ кун.