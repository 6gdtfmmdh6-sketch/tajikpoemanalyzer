ТУ|ФОНҲОИ СОКИТ

—Дар ин хароси чодуйй
чизе бигӯ
бо ин гумкардаҳои хеш
—Куҷост нишони кӯдакӣ?
—Дар хотираҳои занҷирӣ,
Дар ёди сафедорҳои ғамгини кӯчаҳои
фаромӯшӣ
—Дар тӯфонҳои сокити рӯхи мо
—Оре,
Ва баъд аз ин хисси ишқ
Яъне ҳамон шохаҳои дурдаст,
ки ҳаргиз рӯи дастҳои мо фуруд наомад.
— Ва ҳамеша як ҳаҷми торики ҳамзоди мо
— Ғам
— Ва ин аст зиндагӣ
Оқибатҳои лаҳзаҳои номултафит...

—Имшаб вуҷуди ман
набарди маргу зиндагист
мехоҳам,
то варои замон бошам
ва зиндагиро дар рӯди фаромӯшӣ аз даст диҳам
—Орзуҳои ҳавлноке
—Ва маргро дар сурати хеш созам

Биё
то дастҳои маргро дар худ бигзорем
Ва аз пушти панҷаҳояш воқеиятро маънӣ кунем
—Ва шохиди ходисаи таносух
аз боми зиндагӣ шавем
—Бале,
Ва гӯш ба занги амиқ бошем.
занге, ки одамӣ
пушти ин садо мадҳуш мешавад
Ва тамошо
Берун аз қоби панҷара меравад.

Дар ин хароси чодуйй
Бо ҳам бихонем:
Эй марг!
Эй ҳамоне,
ки нур дар дастҳои ту обист.
Эй чароғни хобҳои пурмаънӣ.
—Ва зери ҳамин сақфи авҷ
хобу зиндагиро дар худ яксон кунем.
Имшаб чизе бигӯ бо ин гумкардаҳои хеш
Бо ман
дар ҳамин хароси чодуйй...

*****

ҲАҶМИ БОРОНИ

Ман истодаам
дар имтидоди ғамгини зиндагӣ,
дар ҳаҷми боронии лаҳзаҳо
Мебинам
Касе савори қатораҳои фаромушист,
Ва аз шишаи торих ба сӯи мо нигоҳ
меборад.
Касе буи ҳавои борчаи гумшудаи
ишқро меорад.
касе сақфи сайёраро мешикофад,
Касе дар ҳавои обии бемористон
хандасаи рушани маргро
мебинад.
Касе пушти панҷараи ман фуруд меояд.
касе дар сафари роҳҳои нопайдост.
Ва чеҳраҳоро меҳарошад,
ҳанӯз шоҳаи соат.

*****

ЭЙ ПИНҲОН!

Бозрасид
он зани муноди рӯъёҳои ман.
Дар кафи дастонам навишт
бо тег
Ва бо ҳамон тег ишора кард
ба нозуктарин рағҳои сайёра
ба шохае,
ки дар он Офтоб меларзид.
Ба лонаи холии ситораҳои парвозкарда.
Ба фосилаи наздики пилкҳои нигоҳам
ишораҳо мекард
Ба риштаҳои кабуде,
ки маро дар салиби чисм бубаста,
Ба он фазо, ки ҳанӯз
садои мех задан бар чо буд,
ба дастҳои Исо

Ва турнаҳо
Ва турнаҳо
ҳама маҷзуби он фазо буданд.

*****

БАРОИ СУҲРОБИ СИПЕҲРӢ

ДАР СОҲИЛИ АНДӮҲ

—Чи хуш дар ин соат
садои набзи зарифи шаб ба гӯши мост.
Чи вожаҳо дар мавҷи фикрҳои туанд?
—Ман аз андӯҳи махсуси Худо фикр мекунам,
ба мисли ин, ки ба рӯи пилки офтоб
хузури шабонаи абрест.
Ба ёд меорам
ҳамон дастҳои муртакиби нурро,
ки рӯи соҳили огоз
раҳо кард,
занҷири киштии моро.
—Ва баъд мо
ва дарёҳо
ва обҳои мусофир
—Ва нақши пойи нахустин
ба рӯи ин чода.
—ба чодае, ки садоҳост.
—Бале,
садои набзи Замин,
садои бориши нур
садои гардиши аробаҳои вақт
садои пилк заданҳои Офтоб...
—Шояд,
вале ба ёд надорам
ба рӯи ишқ

чӣ гуна панҷараи иртибот боз намудам.

Чи қадр вусъати ғамгинест
дар дили кӯчаки ман.
—Бале дар он соат ҳамон вусъати ғамгин
Ба рӯи даштҳои соиранги мо фуру бирехт
Ва баъд аз он ҳарорати маънуси қалбҳо
Ва иштиёки нигаҳҳо
Ва таъми талхи инфироқи касе
дар дили мо
—Ҳанӯз ҳам гоҳо
садое ба гӯш мерасад
аз он замони фақид
фазои ғариби ишқ
ки пур аз гиряи рӯҳ аст
—Ба ёд меорам
аз иртифоъи ғамаш бори нахуст
чӣ гуна миҳаҳои ман ҳам зад.
зи вазни ашк
—Аз он вусъати ғамгин.
—...
Чи қиссаҳо ҳатто
ба чашмҳои Худо
вазни ашкро омӯхт.
Дар он соати абрӣ,
ки чисми маслуби Исо баланд шуд
ба ҳаво...
-Расид ба интиқоли нур
то ҳузури хеш.
Ва ошиқона дар фазо печид...

*****

ЯК СУБҲ

Он бог,
дар пои он дарахт
занҷире боз шуда
вазне раҳо шуда.
Имшаб,
хобе фано шуда
нақше садо шуда.
Ин фасл,
ранге ҳаво шуда,
барге кучо шуда?
Як фард,
дасте ба хун шуда,
аз худ бурун шуда.
Эй кон,
рамзе фано шуда,
роҳе ҳато шуда.
Як субҳ,
ин сояҳои мо,
ноошно шуда.

*****

ФОСИЛАИ САПЕД

Дар боғҳои сокит қадам мезанӣ
эй фосилаи сапеди Замину осмон
Эй рушание,
ки гоҳо
маро чун соя аз байн мебарӣ.

Садои омаданат
садои набзи Замин аст,
садои рафтани ман
ба хобҳои бенафас.

Маро бубар
Аз ин милаҳои сабзи зиндагӣ

Дар боғҳои сокит қадам мезанӣ,
эй фосилаи ман бо ман.

*****

ФИРОР

Касе омад,
ки набзи ман
дар садои пояш мезад
Касе омад,
ки овози абадият
дар ҳанҷараи гулӯяш месӯхт
Нигоҳ кард
ба иртиботи шикастаи
ман бо ман.
Танҳо шудам,
то зиндагиро дар хоби марг тасвир кунам...

Эй марг
фардо пушти болҳои ту хоҳад монд
ва кабутар аз рӯи дастҳои ту бенишон

Касе омад,
ки сояи дасташ чатри оромиш буд.
Ва сурогаи роҳи фирор овард,
Бо қатораҳои фаромӯшӣ

Чи ҳатти сояранге дар чабинам,
Навои ҳаста- борони ҳазинам.

Зи фардоҳо чи мепурсӣ сурогам,
Гиреҳ андар нафасҳои заминам.

Чи мегӯй ту бозори замонро,
Пашизи бебаҳо пеши нигинам.

На лабханадеву гармое, на ишқе,
Ҳамин дард аст, гӯё дар каминам.

Ба ин болеву парвозе, ки дорам,
Куҷо боло?, ҳанӯзам дар заминам.

Сурогӣ осмони интиҳо ку?
Ҳанӯзам зарраи хоки қадимам.

Ғуруби лолаи сабри ман ин аст,
Чи мепурсӣ, чаро ҳоло чунинам.

*****

ДАР СОЯИ ШАБҲОИ МУҲОҶИР

То қадом субҳ
чатри маҳмалии шаб боз хоҳад монд?
Ва сарзамини садоҳо сокит.
Дар қадом субҳ
шабнам аз боми барг,
Зиндагӣ аз боми ҳамеша хоҳад уфтод.
Қадомин бод
ахтарфишонии шохаҳои шаб хоҳад буд
ва Офтоб миёни панҷаҳои ки хомӯш хоҳад шуд.
Қадомин субҳ гиреҳ хоҳад зад
Маро бо қатраҳо пишагии шабнам
ба гарди гунаҳои барг...
Дар қадом субҳ дигар ман
мисли як барг аз ин шохаи умр
мисли як қатра аз ангушти замон хоҳам рехт.

*****

БАРОИ ФАРДОҲО

Рафт то хоби шакоикҳо
ба тафсири сояҳои мармуз
ва решаи он садои осмониро дарёфт
ва замзама кард:
«Зиндагӣ ин чо фавворан гулҳои садоқатхост!»
-Кист он фирории гирифтарух?
-Дӯшизае...
ки тамошои турнаҳои маҷзубо одат дошт
ва рафтани Офтобро
бар дӯши хайли асиҳои сапед
дар хоб медид
- Мешиносам,
зодаи қарияи ҳастае буд.
Эй дарег,
ҳаргиз аз фазои гузашта
кабутаре барнагашт.
-Аҷиб инсоне ҳастӣ,
фазои таърих ҳамеша бепаранда аст.
-У рафт то ба боғи маснуии мо борон биоварад,
ба дилҳо ишқ
ва ҳамеша аз хобе ҳарф мезад
-Чи хобе?

-Садои гусастани занҷир,
ва даре нимабоз,
пушти дар нур
ва гандумакони сабзи норасида

ва сояи дасте рӯи ин хоб
гоҳ бар тан пироҳани сапед
рӯ ба осмонҳо мерафт,
гоҳ сар ба зону мегирист,
гоҳ такя бар девори моҳ
дар мувозиби чизе буд,
гоҳ таронае мегуфт
барои фардоҳо.

*****

ЭЙ ТАРҲИ ШАБРАНГ!

Ту омадай
берун аз хобҳои ман
аз қарияҳои бечарогӣ андӯҳ,
аз фасли шабонаи танҳоӣ
аз боғҳои торик
чи рӯшан омадай
Ва дар муҷовирати мо
замон дигар наметапад
Фақат садо-
суруди бонувони масеҳӣ...
Ба самти ту қадам задам
садои сарди шикастан
ба роҳи шавки ман вазид.
Тарҳи ту мисли пардаҳои хобу бедорӣ
Мисли акси касе дар об меларзид.
Боз ман
дар сарзамини ҳастаи худ
Ба сӯи панҷара рафтам.
Ҳанӯз борон
хуруфи қонуни қоғазии моро нанушта буд.
Ва ҳақиқатҳо сархӯш аз бодаҳои дурӯғ.
Дар иштиёки ту мондам
Эй тарҳи шабранги саропо садо.

*****

МАВСИМИ ҲАЗИН

Садои бог ҳазин
Ва интисоби ваҳмиро эҳсос мекунам.
Аз ин меваҳои ларзони шохаҳо
Чи нақшҳои аҷиб:
ларзиши хуршед дар шохаи сайёра
ларзиши сайёра дар шохаи вақт,
вақт дар шохаи соат.
Чи мавсими ҳазин хоҳад буд.
Замони рехтани он ҳама

*****

ХОМӮШТАР АЗ СУКУТ

Баъде ки фоҷиа ранг мерезад рӯи ин дақоиқ,
Баъде ки хоҳишро
нафас нест дар лаби шаб
Қалбам соати хомӯши девори абадият аст.
Ва ман
ин сояҳои хастаро убур хоҳам кард
Хомӯш,
Хомӯштар аз сукут

*****

ОСМОНИ ШЕЪР
Барои устод Доро Наҷот

Ҳиҷои обии шеърат
чу атри он таронаҳост
ки мо- "мусофирони ҳастӣ"-ро
Ба сақфи лолазори маърифату ишқ мебарӣ.

Зи шеъри туст
зеҳни ман
чӯ шӯру шавки обшеби диёрат
пур аз тамаввуҷи рангини тозагиҳо шуд.
Зи шеъри туст зеҳни ман
ба хеш гум шудан омӯхт.
Ту шоирӣ,
ки набзи шеъри ту доим
ба самъи ҷовидонаҳост
Ҳиҷои обии шеърат
чу атри он таронаҳост.

*****

МУҲОКОТИ ЛАТИФ

Баргҳои сабз мерехт
Рӯи замине оғанда аз вожаҳои мубҳам
Ангор
он ҳама катибаҳои гумшуда буд.
Зани муноди
хушдор месохт
бо шеваи ноошно
садояш мебурд то хайли асбҳои сапед
девори зиндагӣ паст,
сарзамине дастрас
рӯъёе зеботар аз Замин
акси Замин рӯи як себ
акси ман рӯи ҳубоби ҳавз
акси хубоб рӯи оинаи зинда
рӯи оинае, ки сужаҳои мармуз бармало буд:
Гулхонаи ишқ дар боми ҳаста
Имони қоғазии аҳли масҷид
ба дасти боди муҳаддис
Риштаи тасбеҳи бод дори Иблис
Иблис чу тифли пурожанг
дар оғӯши ишратпарастони шаб
Шаб ҳикояти латифи ваҳм
Ваҳм муқаддимаи ғурубе
Вале ман чӣ донам
Ману ин рӯъё
рӯи чандумин авроқи осмон
сабт гаштем...

*****

ҒУРУБ

Хуршед пушти саҳраҳо
нуқтаи сӯзонест
ба анҷоми як сатри дигар аз матни қисмат,
Шом
ва зарфи сукут лабрези замзамаҳо
Набзи сайёра дар чисми соат,
Набзи танҳои дар гӯши фикр,
фикр дар айвони гулпӯши вожа,
Вожа дар сояи андӯҳ
андӯҳ- чатри сиёҳ,
зери ин чатр ман
ва огоҳам аз сафарҳои вақт
ва ҳиҷрати дақиқаҳои азиз
ва аз ғуруб
Ғуруби ман
Тулӯъи шумост!
Эй тифлакони маъсум,
Эй ҳадяҳои латифи табиат

*****

ТО РАВЗАНАИ У

Куҷост равзанаи Ту?
Ва он нигоҳи бенчобати хомӯш,
Зи манзиле, ки пушти сояҳои ҳастаи дунёст,
ки хуб медонӣ,
ту ранги сужаи фардоро.
Зи дасти Туст,
ки вазни вақт
зи дӯши замона мерезад.
Ба рӯи дасти Ту мечархад
Замину Моҳу Офтоби муаллақ.
Аммо,
Куҷост равзанаи Ту?...

*****

РАНГИ ШАБ

Сиёҳӣ нест ранги шаб,
зебоист, рӯъёист,
Замони хоби хуршед аст,
шақоиқ чидани маҳтоб.
Сукути шӯру ғавғоҳои бемаънои иҷтимоъ.
Ва роҳи қорвони рӯшану мармузи дур аз хоб.
Сиёҳӣ нест ранги шаб.
Зи рӯзи рафта дар коми гуноҳи нафсй бенаҳо.
Ба фикри он,
ки ғоиб аз нигоҳи мост дар мино.
Сиёҳӣ нест ранги шаб.
Замони бозгашти ишқ
дар ашки пушаймонист.
Замони ёди навхаттӣ
замони гиряи ёде
Сиёҳӣ нест ранги шаб.

*****

ОХИРИН СЕБ

Навои он муғанниёни қадимӣ
ва хисси гӯшаи торики қиссаҳои кухан.
Ва нигоҳе
зи боми шаб.
Ва касе меёбад
охирин себи ниҳон зери анбӯҳи хазон.
Ва касе буи шароб меорад,
аз ҳамон шоми вопасини Исо.
Ва касе
вазни салибро медонад
ба дӯши боварҳо.

*****

ШАБ

Вожаи шаб
қатъи бедорӣ набуд.
Хоб яъне иттиҳоди мову марг.
Яъне хисси ишқ дар мо
музмаҳил шуд.
Шаб нишони роҳи пайдои Худо.
Роҳи зебо,
пушти рӯъёҳои мо.
Шаб гумонам
осмони шеъри ман.
Вожаи шаб
қатъи бедорӣ набуд

*****

Зиндагиро дафтари огоз Ту,
Сафҳаи сайёраҳоро роз Ту.

Бе нигоҳат барнатобад лаҳзае,
Фонуси маҳтоби рӯшансоз Ту.

Торҳои қалби хунбигрифтаро,
Ҳам ту оҳангиву ҳам овоз ту.

Ин Маҳу Хуршед бошад донае,
Субҳагардоне пур аз эъҷоз Ту.

Дар гулӯи хушку сӯзони кавир,
Ҳамчу борони садоқатсоз ту.

Панҷаҳои хушки ин пойизро,
Ҳам баҳору абри боронсоз ту.

Интиҳои қиссаи андӯҳи мо-
Дар фазои фикри мо парвоз Ту.

*****

ТАҚДИР

Ҳанӯз дар сӯзишам
миёни будану набудан
аз ҳарорати тамғаи сӯзони қисмат,
ки мӯҳр бар чабинам задаст,
ва сангинии қонуни У.
Ҳанӯз нарасидам ба боми раҳмхонааш,
ки зинаҳои меърочам фуру нишаст.
Гиристам,
Шойд ин қатраҳо, то заҳмхои бийёбонии дилам
раҳ ёбанд,
Вале...
Биандешидам, ки агар таззод набуд,
зиндагӣ чӣ сужае дошт
дар наворҳои вақт.

*****

ТАРОНАЕ БАРОИ ДИРӮЗ

Садои силсилаи ҳузн
Дар инҳисори қалбам меларзад.
Садояш ҳазин,
чун садои дили ман
Маргам ин чо нест,
пушти ин садост,
пушти он дарвоза,
ки гоҳ садои ҳастаи вошудаҳош
мерасад бар гӯш
Ва ҳамон рушание, ки қоби тасвири Туст
Ва он садо,
Суруде аз набуданҳо.
Замоне аз чисни шаб
аз чинси тарс.
Гиряҳоям,
сукути боронияам,
андӯҳи соирангам
ҳама рафтанд.
Ман ништотро барои худ
андӯхро барои зиндагӣ боэмондам.
Падруд!

*****

ҲАНӮЗ
Барои устод Камол Насрулло

Бале, ҳанӯз ҳаёт
ҳамчавори ин ду садо аст:
Садои набзи Замин
ва нафасҳои Худо.
Ва нақши пойи оҳувони даштҳои талой,
Нишони тири мунҷамиди мили сайёд аст.
Бале, чи хуш
ки чашми мо
ба тамошои болҳои кабутар
ҳанӯз маънус аст.
Ҳанӯз тарона ҳаст
ва чун ту шоире, ки
мултақити роҳи ошёни садоқат.
Ва дар ҳарорати як шеър
тамоми сояҳои чайби замонро
зи ҳеш завб диҳад.
Бале ҳанӯз иртиботи тозеест
миёни ишқ ва дилҳои башар
Зи сужаҳои латиф аст
ҳузури шому саҳар
Ва Ту ҳастй,
"Ҳанӯз"-и зебо ҳаст.

*****

Биё боре чарогон кун, шаби андешаи моро,
Таровотҳои борон деҳ, ҳузури решаи моро.

Чи бошад зиндагӣ ғайр аз сукути бешаи андӯҳ,
Чу бар қоғаз шарар баррез, ин чо бешаи моро.

Касе бояд расад ин чо, зи пушти хонаи рӯъё,
Ба дастони ту биспорад, дили ғампешаи моро.

Нишони сабз будан дар раги ҳар барг менозад,
Зи хуни сабз бояд дур созӣ тешаи моро.

Ту пинҳон мисли дирӯзӣ, миёни сояҳои фикр,
Биё рушан намо фардо зи-худ андешаи моро.

Чу ин сайёраи моро чароғи бегуруб астӣ,
Макун пас соипардозӣ фақат ин пешаи моро.

Замон чун мешавад хомӯш байни дастҳои ту,
Зи хоки интиҳо пур кун ту сатҳи решаи моро.

*****

БА МОДАРАМ

Ҳузури ту баҳори ин чаман шуд,
Саропои Замин аз настаран шуд.

Аз ин ҳастии зебову ҳариррат,
Кабутар пеши поят дар расан шуд.

Бисозам осмонро остонат,
Агар гӯй туро гарде ба тан шуд.

Табассумҳои ту гармой чонам,
Ғами ҳокистарӣ андар кафан шуд.

Ту нури гарми сахрой, ки ҳатто,
Шақоиқҳои сахро дар бадан шуд.

*****

Ман аз ниҳояти ғам пеш ту нолон шудаам,
Зарфи дарё чу саҳобе, ки ба домон шудаам.

Тори аъсоби маро қабз гирифта андӯҳ,
Нолаи набз бигӯяд, ки пушаймон шудаам.

Вазни андӯҳи маро шоҳаи шаб медонад,
Вопасин субҳ биё, ҳастатар аз чон шудаам.

Зи кӣ пурсам, ба куҷо боз равам аз паяи асл,
Ки миёни ду шабах бин, ки чи ҳайрон шудаам.

Сури сирофилӣ хоҳам чу суруди борон,
Ки зи покубии қисмат чу биёбон шудаам.

Ту зи пайроҳаи Хуршеду Маҳу начму сукут,
Кош ойи, ки дили сарди хиёбон шудаам.

Шаш вараг пора кун, эй дасти тавонои адам,
Нақши берангаму дар чашми ту поён шудаам!

*****

"Бо ту ҳикояти дигар ин дили мо басар кунад,
Шаби сиёҳи қиссаро ҳавои ту саҳар кунад..."

Холӣ зи ғаму ғусса дилам кай басар шавад,
Ин ҳаймаҳои соиранги шаб саҳар шавад.

Занҷири ишқ мунҳасири хонаи дилам,
Кай ёди ту зи кӯчаи он дар гузар шавад.

Эй кош гиря ғарқ кунад фосилаи мо,
То он ҳате, ки лаҳза зи худ бехабар шавад.

То он дақоиқе, ки садои начиби ту,
Берун зи орзу ба сурогам хабар шавад.

Бо номи туст савти заданҳои набзи ман,
Бе замзамаи номи ту чон дар хатар шавад.

Пазмони савти омаданат гӯши роҳҳо,
Метарсам ин шулуғи ғамат боз сар шавад.

Аз худ фирор кун, ки ман аз хеш рафтаам,
Бо ҳам равем, ранги замонат дигар шавад.

*****

Магар ин панҷараҳо
Ба ҳақиқат бозанд?
Қонуни мо рӯи ин вожа фурӯ н-омадааст.
Дар канори андӯҳ, нафаре,
ҳалқаи дуди сигоре
Зиндагӣ - набзи девори қафас
дар дили ман.
Дар куҷо аст фазо.
Магар ин панҷараҳо
Ба ҳақиқат бозанд?
Кай ба ҳам пайвандад
ҳалқаи ҳукм
банди дастони гуноҳ,
аммо
қонуни мо рӯи ин вожа фурӯ н-омадааст.
Магар ин панҷараҳо ба ҳақиқат бозанд?

*****

ДАР МАСИРИ ЗАМОН

Зи тамошои замон бетобам.
Вақте дидам, сабрро зиндагӣ мезад ба санг,
Вақте дидам, ки замон қадри маро бо зар дид,
Вақте дидам, ки зане хӯшаи гандум мехост
Ва ба тифлаш пушаймонии тавлид омӯхт.
Нози тифлона аз ӯ бозгирифт.
Вақте дидам, ки луғён чанд касеро пай одат бурданд,
Вақте дидам, ки зи фармони ҳамон хоҳиши пуч,
дасте бар соқаи гул оташ зад.
Зи тамошои замон бетобам.

Чашм пӯшидам аз ин манзараҳо,
Лек омад садое бар гӯш,
Гиряи зан, ки аз он тирагии мӯҳри чабин сар мезад.
Ва ятиме, ки суроге зи навозиш мекард.
Зи тамошои замон бетобам...

*****

ПАДАР

Бурун аз ёди ту зистан гуноҳ аст,
Ки бе ту зиндагӣ саҳрои оҳ аст

Ту ҳамроҳи Худой, бе туву У,
Тамоми зиндагиам иштибоҳ аст.

Ту ҳарфи ибтидои сатри умрам,
Чу бороне, ки андар ёди роҳ аст.

Ба дил рӯшан фақат чойи ту бошад,
Ба сақфи шаб, ки танҳо дасти моҳ аст.

Ҳузури ту ҳузури офтоб аст,
Бидуни нур олам мисли чоҳ аст.

Чароғи роҳи мо-наврохлаймо,
Ки бе иршоди ту дар нимароҳ аст.

Зи ту дорад чаҳон арзиш ба будан,
Набоший, ҳар ду олам мисли коҳ аст.

*****

ВАҚТ

Биё, эй ҳамнафас гирем домони шитоби вақт,
Ҳати ожанги худ хонем, эй чон аз китоби вақт.

Ба ангушти ишорат менамояд маргро соат,
Чаро барбод бинмой хунарро дар сароби вақт.

Набошад рӯзу шаб дар ихтиёри мо намедонӣ,
Ки андар хилвати ғафлат ту менӯшй шароби вақт.

Сукути соати хобида қай гирад зимоми умр,
Саломи марг меорад ба гӯши мо чаноби Вақт.

Дилороми ту мехоҳад, ки нақди вақти худ бахшӣ,
Ба дидори мубаррояш набинй изтироби вақт.

*****

ДИЛ

Соатаки сурхе ба риштаҳои кабуд бубаст,
Ва ба девори чисмам
Ва садо зад набз...
Боз гуфт, ки то бесадой
ҳазор зарбаи путк
ба ин риштаҳои нозук хоҳад зад.
Сабур бош, сабур!

*****

ШЕЪР

Дард бар қолаби шеър овардан,
Тарҳи андешаи худ сохтан аст.
Боз мидоду калимоти зариф,
Зина-зина зи ғам афроштан аст.

Ба шаби боғи маонии латиф,
Вожаи ҳаста намеёбад роҳ,
Шеър бо зеҳн мешавад маънус,
Ҳарфи обиву дигаргуна нигоҳ.

*****

Шаб мерасад
ва оҳанги якнавохти андӯҳ
ларзиши сафедорҳои ғамгин.
Ва эҳсоси ваҳмҳои тифлонаам
пушти дарахтҳои анҷир

Эй ки пушти деворҳои шаб хомӯшй!
Чи рушание дар чидани соиҳоят
мусаллат хоҳад шуд.
Чиҳо навиштаи Ту
Ба чеҳраҳои одамон

*****

"...Ту бут напарастидӣ, бутхона чӣ медонй"

Аз ақл фаро нестӣ, девона чӣ медонӣ,
Гар хеш набишносӣ, бегона чӣ медонӣ.

Некӯ чи зиён ояд, бо бад ба мизон ояд,
Ин ҳақ, ту набишносӣ, афсона чӣ медонӣ.

Дар шоха наёвезӣ то зехну хаёлатро,
Ин болу пару парвоз, ин лона чӣ медонӣ.

Оромиши мо доим дар гӯши хатар бошяд,
То сақф фурӯ н-ояд вайрона чӣ медонӣ.

Метарсам аз ин қонун аз оқибатк имрӯз,
Фардо дару девори ин хона чӣ медонӣ.

Дар ишқ туро эй дил, роҳат набувад ҳаргиз,
Бе ёди Худо бошӣ, чонона чӣ медонӣ.

Дар сояи марг астӣ, эй шӯру шару мастӣ,
Бе лаззати ғам бошӣ, паймона чӣ медонӣ.

Аз сатҳи вуҷуд ояд дар гиря хубоби ғам,
Раҳгум назада дар ғам, ғамхона чӣ медонӣ.

*****

Рӯи саҳрой хаёлам ту гуле тар бизанй,
Гузари ҳастаи ман ёди муаттар бизанй

Як шабе кош азизам ба сурогӣ дили ман,
Номаи ишқ ба ду боли кабутар бизанй.

Чи қадар сахл дилам сайди камонат омад,
Саъй кун, то зи само баҳри ман ахтар бизанй.

Дасти ту панҷараи боз ба сӯи нур аст,
Ҳамаи сояи андӯҳ ту аз сар бизанй.

Лаҳза гул мекунад аз фасли қадамҳои ту, чон,
Бояд ойиву ту ин хонаи ғам дар бизанй

Метавонй, ки дар ин мӯъҷизаи фасли нишот,
Лолаи доғи дилам кош ту пар - пар бизанй.

Бо садоят, ки чу зангӯлаи он маъбади ишқ,
Рахна бар хаймаи ин нолаи шабдар бизанй.

*****

Тамом шуд нафасу зиндагӣ нашуд огоз,
Ки шавқ дар қафасу болу паре дар парвоз.

Ба роҳи гумшудаи худ расидаму дидам,
Ки хона холи аз ӯ, панҷараву дарҳо боз.

Вуҷуди ман ки чу оромгаҳи орзуст,
Хуруфи номаи хун медиҳадам беовоз.

Чу боми ишқ баланд аст, маҷоли рафтан ку?
Куҷо касе, ки бигӯяд сурогӣ ҳампарвоз.

Бурун зи сояи тардид бурдам ин дилро,
Куҷо нишони яқин, боз шубҳа дорад роз

Дили фитода зи ғамро садо чу болу пар аст,
Ба истиғоса чи хонад асири беовоз.

Куҷо равам ба ниҳоят, зи дастат эй фурсат,
Бигу чи ранг занад дафтари маро ин роз.

*****

Дило то кай дар ин зиндон, фиреби ину он бинӣ?"
Баҳои шодмониро насиби нокасон бинӣ.

Сазовори фаромӯшист дунё, гиря камтар кун,
Ки нози ғунчаро фардо ту дар ёди хазон бинӣ.

Фақат имрӯз мечӯшад садо дар гӯши мо, фардо,
Ки хоби соати умрам ба девори чаҳон бинӣ.

Биё бо ман ба ин саҳро, чу боди сард даст афшон,
Кай охир лаҳзаи некӯ зи дасти ин чаҳон бинӣ.

Зи фасли мо сафар доранд ҳоло номаҳои ранг,
Давоми зиндагӣ фардо ба ин хору хасон бинӣ.

Гуле натвон ба даст овард, аз боғи ҳавасҳомон,
Равон чун аз паий накҳат ҳама пиру ҷавон бинӣ.

Баҳои ҳарду дунёро ба гарди роҳ биспардам,
Ки роҳи шодмониро бурун аз ҳатти чон бинӣ.

* Мисраъ аз Саной
